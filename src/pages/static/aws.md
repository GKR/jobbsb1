---
path: "/aws"
title: "Mobil- og nettbank i AWS"
subtitle: "SpareBank 1 flytter sin viktigste applikasjon opp i AWS-skyen"
pagetype: "page"
image: "./img/vegard-aws.jpg"
description: "SpareBank 1 Utvikling flytter nå SpareBank 1s mobil- og nettbank opp i AWS-skyen. Det gjør vi blant annet for å få enda bedre kundeopplevelser, raskere utvikling og bedre arbeidsverktøy for våre ansatte."
---

Den langsiktige og strategiske avtalen med Amazon Web Services innebærer i praksis at SpareBank 1-bankene raskere og enklere kan levere nye tjenester internt og til sine kunder, samtidig som endringsevnen og fleksibiliteten forbedres.

– Dette samarbeidet gir oss en rekke fordeler, blant annet redusert tid fra idé til utrulling. Vi forbedrer styrings- og kostnadsmekanismene for applikasjonsutrulling, som igjen betyr at vi kan ta bedre forretningsmessige beslutninger og vurderinger, sier Vegard Hartmann som er leder for IT i SpareBank 1 Utvikling.

### Skal bli enda bedre for kundene

På spørsmål om hvordan SpareBank 1s kunder vil merke migrasjonen til AWS-skyen, sier Vegard at det på sikt vil bli en enda bedre bankopplevelse for kundene.

– Selv om vi allerede har en svært god mobil- og nettbank, betyr samarbeidet med AWS at vi får tilgang til enda bedre verktøy for å videreutvikle tjenestene og produktene våre. Verktøy vi slipper å bygge selv, fordi vi benytter AWSs ferdigutviklede løsninger.

– Ved å ta i bruk AWS-verktøyene får våre IT-ansatte enda bedre verktøy å jobbe med i hverdagen, samtidig som de får frigjort tid til å fokusere på ytterligere forbedring av kundeopplevelsen. Dermed får kundene våre bedre tjenester og en enda mer fremtidsrettet bank, legger han til.

### Positiv påvirkning for 600 medarbeidere

SpareBank 1 Utvikling som står for migrasjonen til bankalliansens viktigste applikasjon, leverer forretningsplattformer og felles forvaltnings- og utviklingstjenester. Prosjektleder Kim Bredesen sier samarbeidet med AWS påvirker hans 600 kolleger positivt.

– Migrasjonen til AWS-skyen gir oss en unik mulighet til å lære noe nytt, fordi hele skyendringen drives internt. For oss er dette en måte å investere i medarbeideres kompetanse på, og dermed en vinn-vinn-situasjon, sier han.

### Alltid vært et teknologiselskap

Manuel Bohnet, Head of Enterprise i Amazon Web Services Nordic, sier SpareBank 1 Utvikling er en veldig spennende kunde å jobbe med, fordi de allerede er langt fremme og har ansatte med veldig høy teknologikompetanse.

– Mange banker sier at de går fra å være bank til et teknologiselskap, men SpareBank 1 Utvikling har alltid vært det. De jobber kontinuerlig for å skape de beste digitale banktjenestene for kundene sine. De er dermed en veldig interessant kunde for oss, fordi deres og våres utviklere snakker samme språk. Noe som igjen betyr at vi lettere kommer til mål, sier han.

### En rekke AWS-tjenester

På spørsmål om hvilke AWS-tjenester SpareBank 1 Utvikling har tatt i bruk, svarer Kim Bredesen at det er mange.

– AWS har en rekke tjenester for ulike formål. Vi bruker for eksempel Amazon S3 for lagring, utviklingsverktøyet AWS CodeGuru og AWS Database Migration Service for sikker og rask migrasjon av databaser til skyen, sier han.

### SpareBank 1-alliansen og SpareBank 1 Utvikling

SpareBank 1-alliansen består av 13 selvstendige sparebanker over hele landet som samarbeider om felles plattform og merkevare. SpareBank 1 Utvikling leverer forretningsplattformer og felles forvaltnings- og utviklingstjenester til alliansebankene. Selskapet bidrar til felles aktiviteter som gir bankene stordrifts- og kompetansefordeler.
